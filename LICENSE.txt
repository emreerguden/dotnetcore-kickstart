				Logo Yazılım 
		Yazılım Ürünleri Kullanma Lisansı ve Garanti Sözleşmesi
1. Taraflar
1.1 Logo Yazılım
(Adres) 1.2.............................................
........................................................
........................................................
..................................(MÜŞTERİ olarak anılacak)

2.  SÖZLEŞMENİN KONUSU
2.1.  Bu sözleşme ile MÜŞTERİ, sözleşmenin sonunda belirtilen yazılım
ürününün veya ürünlerinin, yazılımın çalışmasına uygun konfigürasyonda
kullanım lisansını almaktadır.

3.  KULLANIM LİSANSININ KAPSAMI
3.1.  GENEL:
3.1.1.  Kullanım lisansı MÜŞTERİye, yazılımları bir bilgisayarda kurma,
daimi olarak kullanma ve sadece yedekleme amacıyla kopyalama hakkı verir.
3.1.2. Kullanım lisansı, yazılımların bilgisayara yüklenmesi,
çalıştırılması, kullanılması, görüntülenmesi,depolanması ve yedeğinin
alınması haklarını kapsar.
3.1.3.  MÜŞTERİ, yazılımları ödünç vermek, kiralamak gibi bedelli
veya bedelsiz hiçbir biçimde üçüncü kişilerin yararına sunamaz,
kullandıramaz. Aynı iletişim ağını paylaşan ve aynı sunucudan yararlanan
kardeş şirketler bu hükmün dışındadır. (Bkz. Madde 3.3)
3.1.4. Münhasır olmayan bu hakkın dışında kalan tüm diğer telif
hakları ve mülkiyet hakkı LOGO üzerinde kalır ve bu sözleşme kapsamı
dışındadır.
3.1.5. Bu Kullanım Lisans Sözleşmesi kuralları, bu sözleşme kapsamında
yer alabilecek ve telif hakları -şayet kendi özel lisans sözleşmeleri
yoksa- LOGO'ya ait olmayan yazılım ürünleri için de aynen geçerlidir.
3.1.6.  Bu sözleşmeden doğan hak ve yükümlülükler hiçbir şekilde
üçüncü bir kişiye devredilemez.
3.2.  TEK BİLGİSAYARDA KULLANIM:
MÜŞTERİ yazılımları her ne şartla olursa olsun aynı anda iki veya
daha fazla bilgisayarın sabit-disk veya disket/CD-ROM sürücüsüne kuramaz.
MÜŞTERİ yazılımları ayni sabit-diske birden fazla kopya olarak yükleyip,
farklı işlemler için kullanamaz.
3.3.  BİLGİSAYAR İLETİŞİM AĞINDA (NETWORK) KULLANIM:
MÜŞTERİ yazılımları, lisansta belirlenen kullanıcı sayısını aşmamak ve
birden fazla sunucu (file-server)ya yüklememek şartıyla bir bilgisayar
iletişim ağı (network) altında kurabilir ve kullanabilir. Ancak yazılımın
birden fazla sunucuya yüklenmesi ya da lisansta belirtilenden fazla
kullanıcı tarafından kullanılabilmesi için yeni bir yazılım paketi
veya ek kullanıcı lisansı satın alınmalıdır. MÜŞTERİ, bu maddeyi
ihlal etmemek kaydıyla, yazılım üzerinde birden fazla firmanın
bilgilerini işleyebilir.

4.  AYIPLI ÜRÜN VE KULLANICI HAKLARI
Arızalı çıkan yazılımlar, kayıtlı olduğu disket/CD-ROM ve yazılı
doküman, fatura tarihinden itibaren en geç 15 gün içinde iade edildiği
takdirde yenisi ile değiştirilir veya bedeli karşılığında iade alınır
veya arızalı malzemenin bedeli satış fiyatından düşülür. MÜŞTERİ bu
hakkını, faturası ile birlikte yazılımı satın aldığı Logo Yetkili
Satıcısına başvurarak kullanır. MÜŞTERİ, belirtilen süreden sonra
ayıplı mal itirazında bulunamaz. Bu istisnanın dışında yazılımlar
iade edilemez ve yenisi ile değiştirilemez. 

5. GARANTİ VE LOGO'NUN SORUMLULUKLARININ SINIRLANMASI
5.1.  LOGO yazılım ürünlerinin garanti süresi fatura tarihinden
itibaren bir yıldır. Telif hakları LOGO'ya ait olmayan yazılımların
lisans ve garanti koşulları, söz konusu yazılımlarla birlikte sağlanan
dokümantasyonda belirtilmektedir. 
5.2. LOGO yazılım ürünlerinin dokümantasyonlarıyla uyum içinde olması ve
matbu ve/veya manyetik ortamda sağlanan dokümantasyonlarında tanımlanan
işlevleri en iyi şekilde yerine getirmesi için gerekli azami özeni
göstermektedir. LOGO, bu yazılımların kusursuz, hatasız, mükemmel olduğu
ve kullanıcının özel ihtiyaçlarını tamamen karşılayacağı şeklinde bir
iddia ve taahhütte bulunmaz.
5.3.  LOGO, donanım veya işletim sistemi arızasından, LOGO tarafından
temin edilmiş olsa dahi telif hakları LOGO'ya ait olmayan veritabanı
yazılımından, iletişim ağı (network) tasarım ve bağlantı hatalarından,
voltaj dalgalanması ve elektrik kesilmesinden, virüs bulaşmasından ve
benzeri çevresel faktörler ve kullanıcı hatalarından kaynaklanacak
bilgi ve yazılım kayıplarından sorumlu tutulamaz.


5.4.  LOGO, manyetik ortamda saklanan bilgileri garanti edemez.
Yazılımların kullanılması ile oluşan bilgilerin düzenli olarak
yedeğinin alınmasından kullanıcı sorumludur.
5.5.  MÜŞTERİ, kullanım lisansını aldığı yazılımları, yazılım
dokümantasyonunda belirtilen asgari teknik özelliklere sahip bir
donanım üzerinde kullanacağını ve gerekli bu donanımı kendisinin
temin edeceğini, LOGO'nun yazılım-donanım uyuşmazlığı ile ilgili
hiçbir maddi ve hukuki sorumluluğunun bulunmadığını, LOGO'nun
sorumluluk sınırının Sözleşme konusu yazılım ürünleri için kullanım
lisansı verilmesi ile sınırlı olduğunu beyan, kabul ve taahhüt eder.
5.6. LOGO, yazılım ürünlerinin yanlış kullanımından veya hukuka aykırı
işlerde veya kanuna aykırı olarak kullanılmasından dolayı ortaya
çıkabilecek maddi, manevi, hukuki ve mali sonuçlardan, kazanç veya
kayıplardan hiçbir biçimde sorumlu değildir.
5.7.  Taraflar, doğrudan veya dolaylı olarak bu Sözleşmeden
kaynaklanacak kendi aralarındaki tüm ihtilaflarda diğer taraftan
talep edebilecekleri her türlü tazminat miktarının (mali sorumluluğun)
MÜŞTERİ'nin lisans bedeli olarak ödediği miktarla sınırlı olduğunu
beyan, kabul ve taahhüt etmişlerdir. Fikir ve Sanat Eserleri Kanunu'nu
ihlal eden eylemler saklı kalmak kaydıyla, tazminat talebini haklı
kılan herhangi bir durumda LOGO, MÜŞTERİ'den sadece bu Sözleşmenin
toplam bedeli kadar tazminat talep edebilir. MÜŞTERİ de herhangi bir
nedenle yazılım lisansını iade hakkı doğduğunda, yazılımlar için ödediği
lisans bedeli dışında herhangi bir nam altında tazminat talebinde
bulunmamayı peşinen kabul ve taahhüt eder. Taraflar, bu şekilde
karşılıklı olarak sorumluluklarını sınırlamışlardır. 
5.8.  LOGO, MÜŞTERİ'nin yazılımı kullanmaya başladığı (ilk kez şifre
aldığı) tarihten itibaren 3 (üç) ay süre ile MÜŞTERİ'ye limitsiz
telefon desteğini ücretsiz olarak verir. Bu sürenin bitiminden sonra
MÜŞTERİ dilerse LOGO'dan satın alacağı "LOGO TELE-DESTEK HİZMET PAKETİ"
ile bu desteği almaya devam eder. 
5.9.  Taraflar, LOGO'nun bu Sözleşme konusu yazılımlar üzerinde
MÜŞTERİ'ye yalnızca "kullanım lisansı" verdiğini, MÜŞTERİ'nin
üretkenlik, iş, gelir ve/veya kâr kaybı, yazılımın yerelleştirilmesi,
yazılımın ve verilerin kullanılması gibi nedenlerle ortaya çıkabilecek
herhangi bir kayıp veya zarar (akde/haksız fiile dayalı zararları)
konularında LOGO'nun hiç bir sorumluluğu olmadığı için bunları tazmin
etmekle yükümlü olmayacağını peşinen beyan, kabul ve taahhüt
etmişlerdir. Taraflar arasında, yetkili kişilerin imzasını taşıyan
ek bir yazılı sözleşme olmaksızın, hiçbir şirket elemanının sözlü ve
yazılı beyanı, mektup, faks metni, servis formu ve benzeri muhaberat
özel bir taahhüt olarak kabul edilmeyecektir.

6.  YAZILIM TELİF HAKLARI
6.1. Yazılım ve dokümantasyonun telif hakları 5846 Sayılı Fikir ve
Sanat Eserleri Kanunu, Türk Ceza Kanunu, Markalar Kanunu, Markaların
Korunması Hakkında K.H.K., Türk Ticaret Kanunu ve muhtelif Vergi Kanunu
hükümleri ile koruma altına alınmıştır. Kullanım lisans hakkı dışında
kalan hukuka aykırı kopya eylemi ve işlemler, eylemin nevine göre 3
aydan 3 yıla kadar hapis ve 300 milyon liradan 600 milyon liraya kadar
ağır para cezası ile yaptırıma bağlanmıştır. 
6.2. LOGO tarafından temin edilen uygulama yazılımlarının üzerinde
çalıştığı ve telif hakları LOGO'ya ait olmayan veritabanı ve iletişim
ağı (network) yazılımlarının geçerli ve yeterli kullanım lisansına sahip
olunmasından münhasıran MÜŞTERİ sorumludur. 

7. YAZILIM ÜRÜNLERİNİN TESLİMİNE İLİŞKİN KOŞULLAR
MÜŞTERİ, bu sözleşme ile kullanım lisansını aldığı yazılım ürünlerinin
sözleşme başlangıcında belirtilen adrese teslimini kabul etmiştir. Bu
adrese yapılan teslimat geçerli teslimat sayılır. MÜŞTERİ bu adrese
yapılan teslimlerde teslimatın kendisine yapılmadığı, firma elemanına
yapılmadığı gibi itirazlarda bulunmayacağını ve bu hakkından peşinen
feragat ettiğini beyan, kabul ve taahhüt etmiştir.


8. DİSKET, CD-ROM, YAZILI DOKÜMAN (DOKÜMANTASYON)
Sözleşme konusu yazılım ürünlerinin içinde olduğu disket/CD-ROM ve
birlikte verilen dokümanın telif hakları da LOGO'ya (veya telif hakkı
LOGO'da olmayan ürünler için, hak sahibi firmaya) aittir. Dokümanların
değiştirilmesi, başka amaçlarla kullanılması, kopya edilmesi,
çoğaltılması telif haklarının ihlali anlamına gelir.

9. SÜRÜM/VERSİYON DEĞİŞİMİ VE BAKIM
LOGO önceden haber vermeksizin yazılımlarında ve yazılı dokümanlarında
değişiklikler yapma, yazılım ürünlerinin yeni versiyon ve sürümlerini
çıkarma hakkına sahiptir. MÜŞTERİ bu yeni versiyon veya sürümü ve yeni
yazılı dokümanı ancak fiyat listelerinde belirtilecek olan
"yeni versiyona/sürüme geçiş (upgrade)" bedelini ödeyerek
yeni bir lisans almakla elde edebilir. LOGO ayrıca yeni versiyon
veya sürümlerin alınması halinde eski versiyon/sürümle girilen veya
elde edilen bilgilerin yeni versiyon/sürümle de işlenebileceği
güvencesini vermemektedir. Ancak, LOGO, geleneksel olarak, çıkardığı
her yeni versiyon için, eski versiyonla işlenmiş verileri yeni
versiyona aktarmayı sağlayan özel yazılım araçlarını da sağlamaktadır.

Yeni versiyon veya sürümü çıkan bir yazılımın mevcut versiyon veya
sürümü, yeni versiyon veya sürümün piyasaya çıkış tarihinden itibaren
2 (iki) yıl süre ile desteklenir. Ancak, mevzuatta meydana gelen
değişiklikler ve programın çalışmasıyla ilgili düzeltme ve yenilikler
eski sürüm ve versiyonlara uygulanmaz. 
İki yıllık süre sonunda eski versiyon veya sürüm üretimden kaldırılır.
Üretimden kalkan versiyon ve sürümlerin program disketleri,
dokümantasyonu ve bu yazılımlar için destek hizmeti LOGO'dan temin
edilemez.
Aksi taraflar arasında yazılı olarak kararlaştırılmadıkça, LOGO
uygulama ürünlerinin üzerinde çalıştığı veritabanı ve iletişim
ağı (network) yazılımlarına destek hizmeti vermek ve bunlardan
kaynaklanan sorunlara çözüm getirmek LOGO'nun görev ve sorumluluğuna
girmez. MÜŞTERİ, Sözleşme Özel Hükümlerinde belirlenen hizmetin
dışında DESTEK hizmeti isterse bu talebini ücreti karşılığında
ayrı bir Bakım Anlaşması yaparak temin edebilir.

10. SÖZLEŞMENİN BOZUCU ŞARTLA SONA ERMESİ
10.1.  Aşağıdaki hallerde lisans sözleşmesi başka bir hükme, ihtara
ihbara gerek olmaksızın bozucu şartla kendiliğinden sona erer.
10.1.1.  MÜŞTERİ'nin lisans bedelini ödememesi veya eksik ödemesi halinde; 
10.1.2. MÜŞTERİ'nin LOGO'nun telif haklarını ihlal etmesi halinde.
10.2. MÜŞTERİ bu durumda, elinde bulunan yazılım ve dokümantasyonu
sözleşmenin sona erme tarihinden itibaren 7 (yedi) gün içinde başkaca
bir hükme, ihbara, ihtara gerek olmaksızın LOGO'ya teslim etmekle ve
bilgisayarlarında yüklü bulunan yazılımın tüm kopyalarını silmekle
yükümlüdür.
10.3. Sözleşmenin bozucu şartla sona ermesi halinde, MÜŞTERİ'nin bu
sözleşme ile üstlenmiş olduğu "bilgisayar yazılımını kullanma lisans
bedeli" sözleşme akit tarihinden sona erme tarihine kadar olan süreyi
kapsayan "süreli kullanma lisans bedeli"ne dönüşür. Bu bedel, varsa
MÜŞTERİ'nin o ana kadar ödemiş olduğu bedelden mahsub edilir, yoksa
veya yeterli değilse MÜŞTERİ'nin bu bedeli LOGO'ya ödeme yükümlülüğü
devam eder

11.  SAİR HÜKÜMLER
11.1.  Bu sözleşmenin imzalanması ile bundan önce taraflar arasında
bu yazılım lisansı ile ilgili olarak cereyan etmiş karşılıklı yazılı
ve sözlü teklifler, icap ve kabuller, yazılı anlaşmalar, ticari diğer
yazışmalar ve taahhütler hükmünü yitirir. Bu Sözleşmeyi tamamlayıcı
nitelikte olan Büyük Müşteri Sözleşmesi varsa bu hükmün dışındadır.
11.2. Bu sözleşmedeki hükümler ancak karşılıklı olarak imzalanmış
ek sözleşmeler ile değiştirilebilir. Bunun dışındaki hiçbir beyan
ve yazı sözleşmenin tadili anlamına gelmez.
11.3. Sözleşmenin tarafları maddesinde yazılı adres tarafların akdi
tebligat adresleri olup bu adrese yapılacak tebligatlar iade olsa
bile yapılmış sayılır. Bu adres aynı zamanda yazılım ürününün
teslimat adresidir.
11.4. Bu sözleşmeden doğacak anlaşmazlıklarda İstanbul (Sultanahmet)
icra daireleri ve mahkemeleri yetkilidir. Anlaşmazlıklarda TÜRK
Hukuku uygulanır.
11.5. Bu sözleşme iki suret olarak düzenlenmiş ve birer suretleri
imzalanarak karşılıklı olarak verilmiştir.